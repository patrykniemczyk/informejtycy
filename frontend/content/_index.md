## O projekcie

Projekt "Informejtycy" powstał, aby odpowiedzieć na rosnące zapotrzebowanie na dostęp do wysokiej jakości
edukacji informatycznej dla wszystkich, niezależnie od miejsca zamieszkania czy sytuacji życiowej i materialnej. W
świecie, który nieustannie się zmienia, kluczowe jest posiadanie wiedzy z zakresu programowania i algorytmiki.
Dlatego też stworzyliśmy w pełni darmową platformę online, dostępną dla każdego, kto chce rozwijać swoje
umiejętności – bez względu na wiek, doświadczenie czy zasoby finansowe. 

Na naszej platformie dostępnych jest szereg zadań, których rozwiązanie - korzystając z zamieszczanych materiałów - nie powinno stanowić problemu. Aby
wyróżnić się na tle konkurencji, oferujemy nie tylko klasyczne zadania, ale również inne, polegające na
znajdowaniu i usuwaniu błędów w istniejących już kodach. To zaś szkoli umiejętność rozumienia czyjegoś kodu, czyli
niezwykle ważny aspekt pracy w grupie. Informejtycy to coś znacznie więcej niż platforma do nauki!

---

## O nas

To my - Krysia, Zuzia, Adam, Antek, Bartek, Dawid, Eryk, Patryk i Szymon, dziewięcioosobowa grupa uczniów z klasy
Ic XIV LO im. Stanisława Staszica w Warszawie. Grupa osób do niedawna sobie nieznajomych, którą połączyła wspólna
pasja - informatyka. I choć każdy z nas jest inny, bo ma swoje wizje oraz odmienny sposób patrzenia na świat, choć
słucha innej muzyki, uprawia odmienne sporty, i nawet nie wszystkich nas bawią te same żarty, to mimo to rozumiemy
się, wspieramy, wzajemnie pomagamy i wspólnie podążamy jedną drogą, która prowadzi nas do zgłębienia tajników
informatyki i programowania. Przychodząc do liceum, byliśmy już laureatami bądź finalistami Olimpiady
Informatycznej Juniorów, czy kuratoryjnego konkursu informatycznego LOGIA. I to właśnie ta informatyka połączyła
nas w listopadzie 2024 r., kiedy postanowiliśmy, że stworzymy – w ramach Olimpiady Zwolnieni z Teorii - projekt
Informejtycy, by zarażać innych naszą największą pasją. Naszym celem jest pokazanie, jak świetną zabawą jest
rozwiązywanie zadań z algorytmiki i programowania, co ta wiedza daje i w czym może nam pomóc. A jeśli zarazimy tą
naszą pasją choć jedną/jednego z Was, to warto działać. Bo jak mówił amerykański pisarz Napoleon Hill: „Jeśli nie
możesz robić rzeczy wielkich, rób małe rzeczy w wielki sposób”.
